# 16. Tétel:
Bázistranszformáció fogalma, lineáris transzformáció mátrixa adott bázis szerint, annak kiszámítása.

## Fogalmak:
**Bázistranszformáció fogalma:** 

- Legyen $f: \mathbb{R}^n \rightarrow \mathbb{R}^n$ lineáris transzformáció és $B$ egy $(n \cdot n)$-es mátrix, amelynek az oszlopai bázist alkotnak $\mathbb{R}^n$-ben. Jelölje $g: \mathbb{R}^n \rightarrow \mathbb{R}^n$ azt a függvényt, amely minden $\underbar{x}\in \mathbb{R}^n$ esetén $[\underbar{x}]_B$-hez $[f(\underbar{x})]_B$-t rendeli. Ekkor $g$ is lineáris transzformáció, amelynek mátrixa $[g] = B^{-1} \cdot [f] \cdot B$
[*(Bizonyítás)*](#bázistranszformáció)

- *(másik bázisban nézzük a vektort $f: x \rightarrow f(x)$ és $g: [\underbar{x}]_B \rightarrow [f(\underbar{x})]_B$)*

**Lineáris transzformáció mátrixa adott bázis szerint:** $f: \mathbb{R}^n \rightarrow \mathbb{R}^n$ lineáris transzformáció és $B$ bázis $\mathbb{R}^n$-ben. Ekkor $g: [\underbar{x}]_B \rightarrow [f(\underbar{x})]_B$ lineáris transzformáció mátrixát az $f$ transzformáció $B$ bázis szerinti mátrixának nevezzük. 
Ennek a jele: $[f]_B$

**Lineáris transzformáció mátrixának kiszámítása adott bázis szerint:** Legyen $f: \mathbb{R}^n \rightarrow \mathbb{R}^n$ lineáris transzformáció és $B$ egy ($n \cdot n$)-es mátrix, amelynek az oszlopai bázist alkotnak $\mathbb{R}^n$-ben. Ekkor az $[f]_B$ mátrixokra az alábbiak teljesülnek:

1. $[f]_B = B^{-1} \cdot [f] \cdot B$
2. $[f(\underbar{x})]_B = [f]_B \cdot [\underbar{x}]_B$ minden $\underbar{x} \in \mathbb{R}^n$-re
3. az $[f]_B\ i$-edik oszlopa egyenlő az $[f(\underbar{b}_i)]_B$ koordinátavektorral minden $1 \leq i \leq n$ esetén.

[*(Bizonyítás)*](#transzformáció-mátrixának-kiszámítása)

## Bizonyítások:

### Lemma: bázisból eredetire transzformáció
> $h: [\underbar{x}]_B \rightarrow \underbar{x}$ egy lineáris transzformáció és $[h] = B$
> *(Vagyis van egy $h$ transzformáció, ami x koordinátavektorából visszacsinálja x-et. Ennek a transzformációnak a bázisa B, az a mátrix, amelynek oszlopai $\mathbb{R}^{n}$ bázisából állnak)*

- Legyen $\underbar{x} \in \mathbb{R}^n$-re az $[\underbar{x}]_B$ koordinátavektor $i$. koordinátája $\alpha_i$ minden $1 \leq i \leq n$ esetén. 
- Ekkor $\underbar{x} = \alpha_1 \cdot \underbar{b}_1 +...+ \alpha_n \cdot \underbar{b}_n$
- Ami a mátrix szorzás definíciója szerint megegyezik $B \cdot [\underbar{x}]_B$-vel *(ezt fejben is végig tudjuk gondolni)*
- Ez viszont megmutatja, hogy $\underbar{x} = B \cdot [\underbar{x}]_B$, vagyis $h$ egy olyan lineáris transzformáció, amelynek mátrixa $B$ és $h:[\underbar{x}]_B\rightarrow\underbar{x}$

### Bázistranszformáció:
> Legyen $f: \mathbb{R}^n \rightarrow \mathbb{R}^n$ lineáris transzformáció és $B$ egy $(n \cdot n)$-es mátrix, amelynek az oszlopai bázist alkotnak $\mathbb{R}^n$-ben. Jelölje $g: \mathbb{R}^n \rightarrow \mathbb{R}^n$ azt a függvényt, amely minden $\underbar{x}\in \mathbb{R}^n$ esetén $[\underbar{x}]_B$-hez $[f(\underbar{x})]_B$-t rendeli. Ekkor $g$ is lineáris transzformáció, amelynek mátrixa $[g] = B^{-1} \cdot [f] \cdot B$

- $B$ oszlopai csak akkor alkotnak bázist, ha $\det B \neq 0$, amiből tudjuk, hogy valóban létezik $B^{-1}$ mátrix
- A [lemmára](#lemma-bázisból-eredetire-transzformáció) igaz, hogy inverze ($h^{-1}$) is elvégezhető, hiszen $B^{-1}$ is létezik ($[h^{-1}]=[h]^{-1}=B^{-1}$).
- Ezzel minden készen áll a bizonyításra, mivel:
    $g: [\underbar{x}]_B \rightarrow [f(\underbar{x})]_B$ azonos azzal, hogy $h^{-1} \circ f \circ h$, hiszen $[\underbar{x}]_B \Rightarrow \underbar{x} \Rightarrow f(\underbar{x}) \Rightarrow [f(\underbar{x})]_B$
- Ezt belátva $g = h^{-1} \circ f \circ h$ valóban lineáris transzformáció amelynek mátrixa: 
$[g] = [h^{-1}] \cdot [f] \cdot [h] = B^{-1} \cdot [f] \cdot B$

### Transzformáció mátrixának kiszámítása
> 1. $[f]_B = B^{-1} \cdot [f] \cdot B$
> 2. $[f(\underbar{x})]_B = [f]_B \cdot [\underbar{x}]_B$ minden $\underbar{x} \in \mathbb{R}^n$-re
> 3. az $[f]_B\ i$-edik oszlopa egyenlő az $[f(\underbar{b}_i)]_B$ koordinátavektorral minden $1 \leq i \leq n$ esetén.

1. már beláttuk fentebb
2. közvetlenül következik $[f]_B$ definíciójából
3. Mivel $[f]_B$ a $g:[\underbar{x}]_B \rightarrow [f(\underbar{x})]_B$ lineáris transzformáció mátrixa, ezért az $i$. oszlopa $g(\underbar{e}_i)$. minden $i$-re. Mivel a koordinátavektor definíciója szerint $\underbar{e}_i$ éppen a $b_i$ koordinátavektora 
(vagyis $\underbar{e}_i = [\underbar{b}_i]_B$), ezért $g(e_i)=g([\underbar{b}_i]_B)=[f(\underbar{b}_i)]_B$
